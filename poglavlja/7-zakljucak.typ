= Закључак
<zakljucak>

Развијено решење представља самосталан радни оквир за надзор и опоравак микросервисних компоненти, заснован на периодичним проверама активности и аутоматском управљању животним циклусом сервиса. Уведена логика за детекцију неактивности, праћење стања компоненти и иницирање поновног покретања омогућила је стабилнији и предвидљивији рад система у динамичким условима. Кључни механизми  провера покретања, спремности и активности примењени су у стандардизованом облику, што омогућава флексибилну имплементацију у различитим архитектурама. Интеграција са _Docker_ окружењем и _Prometheus_ екосистемом остварена је без измена у самом сервису, што решење чини лако примењивим у постојећим инфраструктурним системима.

Радни оквир обезбеђује јасно раздвојене компоненте за конфигурацију, надзор, управљање и извештавање, што доприноси његовој проширивости и читљивости кода. Систем је проверен у реалистичним условима симулирања различитих типова отказа, чиме је потврђена исправност кључних механизама. На основу резултата тестирања може се закључити да предложени приступ успешно решава постављене циљеве и представља поуздану основу за даљи развој.

== Предности развијеног решења

Главна предност решења је једноставност имплементације и коришћења. Систем не захтева измене у апликационом коду надгледаних сервиса и може се применити у различитим окружењима без зависности од специфичне платформе. Модуларна архитектура омогућава лако проширивање новим типовима провера, метрика или политика опоравка. Интеграција са _Docker_-ом и _Prometheus_-ом реализована је на стандардан начин, што олакшава укључивање у постојеће токове рада. Флексибилна конфигурација дозвољава брзо прилагођавање различитим захтевима без потребе за већим интервенцијама у систему.

== Мане и ограничења

Тренутна имплементација не излаже све метрике које би биле корисне за детаљнији увид у понашање система. Недостаје комплетан сет аларма за све релевантне случајеве деградације или отказа сервиса. Логика опоравка је ограничена на поновно покретање контејнера без напреднијих стратегија. Систем такође не врши детаљну анализу узрока проблема нити пружа дубљу дијагностику стања пре иницирања опоравка

== Правци даљег развоја

Наредна фаза развоја обухватиће увођење нових провера, проширење скупа метрика и имплементацију комплетнијег система алармирања. Природа продукционог окружења у коме ће систем бити коришћен захтева да ове компоненте буду имплементиране као одвојени модули који ће радити на различитим локацијама у инфраструктури. Овакав распоређени приступ омогућиће боље покривање потреба система и детаљнији увид у понашање сервиса, уз очување једноставности и модуларности основног решења.
