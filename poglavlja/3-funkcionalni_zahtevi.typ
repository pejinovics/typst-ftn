= Функционални и нефункционални захтеви
Основна сврха система представља надзор и праћење дефинисаних сервиса, као и адекватно реаговање на њихове отказе. Сервиси, као и параметри неопходни за њихов правилан надзор дефинишу се у конфигурационим фајловима. Решење мора бити лако прошириво, поуздано и инфраструктурно независно.

== Функционални захтеви
У наставку су дефинисани функционални захтеви које систем мора да обезбеди у погледу понашања, начина рада и интеракције са надгледаним сервисима. Главни захтеви обухватају:
- дефинисање и учитавање конфигурације,
- извршавање провера активности сервиса,
- управљање животним циклусом контејнера,
- eвидентирање резултата провера,
- интеграција са екстерним системима.

=== Дефинисање и учитавање конфигурације
Систем мора да омогући учитавање конфигурационог фајла у _YAML_ формату. Конфигурација треба да садржи листу контејнера, типове провера и параметре неопходне за њихово извршавање (интервали, временска ограничења, број покушаја и сл.). Потребно је омогућити проверу исправности конфигурације, при чему неисправан или непотпун унос мора резултирати обуставом рада система.

=== Извршавање провера активности сервиса
Систем мора да периодично извршава провере покретања, спремности и активности над дефинисаним сервисима. Свака провера мора да примени параметре дефинисане у конфигурацији, као што су интервал, број поновљених покушаја, временско ограничење и тип провере. Резултати провера морају бити евидентирани и доступни осталим компонентама система.

=== Управљање животним циклусом контејнера
Систем мора да буде у стању да, услед прекорачења дефинисаног прага неуспеха, иницира поновно покретање контејнера. Након поновног покретања систем мора започети нови циклус провера, укључујући startup провере пре него што контејнер буде сматран функционалним.

=== Евендирање резултата провере
Систем мора да омогући вођење локалне евиденције резултата провера у формату погодном за накнадну анализу. Поред локалне евиденције, систем мора да излаже метрике у _OpenMetrics_ формату, укључујући број успешних и неуспешних провера, број поновних покретања контејнера, као и друга релевантна стања која описују активност сервиса.

=== Интеграција са екстерним системима
Систем мора да омогући интеграцију са алатима који подржавају _OpenMetrics_ формат, као што су _Prometheus_ и _Alertmanager_. Правилним излагањем метрика у стандарду погодном за анализу, екстерни алати могу да извршавају аутоматско алармирање и обавештавање крајњих корисника. На систему је да обезбеди прецизне и стабилне метрике на основу којих се могу дефинисати правила за даљу обраду.

#pagebreak()

== Нефункционални захтеви

У наставку су дефинисани нефункционални захтеви које систем треба да обезбеди.

=== Перформансе и ефикасност
Систем мора да извршава провере у предвиђеним интервалима без значајног кашњења. Употреба меморије и процесора мора бити минимална и не сме утицати на перформансе надгледаних сервиса. Излагање метрика мора бити брзо и ефикасно.

=== Скалабилност
Систем мора подржати произвољан број контејнера без значајног пада перформанси. Додавање нових сервиса мора бити могуће искључиво изменом конфигурације, без измене кода. Систем мора лако да подржи нове типове провера.

=== Одрживост и проширивост
Систем мора бити модуларно организован тако да различите компоненте (конфигурација, провере, метрике, управљање контејнерима) буду лако одрживе. Додавање нових формата метрика или различитих механизама реаговања мора бити могуће уз минималне измене у постојећем коду. Структура кода мора омогућити једноставану интеграцију са постојећим алатима за надгледање.

=== Портабилност

Систем мора бити извршив у сваком _Docker_-компатибилном окружењу, независно од оперативног система и платформе. Конфигурација система мора бити лако прилагодљива различитим окружењима, без додатних измена у коду. Систем мора бити развијен тако да минималне промене у окружењу не доведу до промене у начину извршавања.